Često vas boli glava?

Najnovije istraživanje finskih znanstvenika pokazalo je da manjak vitamina D u organizmu kod muškaraca može povećati opasnost od razvoja kronične glavobolje i migrene.

Otprije je poznato da je vitamin D važan za izgradnju kostiju te da ima puno učinaka na zdravlje. Brojne su studije pokazale da nas ovaj moćni steroidni hormon štiti od bolesti moderne civilizacije, poput raka, srčanog udara, dijabetesa, depresije, demencije, iritabilnog kolona, multiple skleroze...

Istraživanje znanstvenika s jednog finskog sveučilišta o faktorima rizika za razvoj koronarnih bolesti, tijekom kojega je praćeno stanje 2600 muškaraca u dobi od 42 do 60 godina, pokazalo je da je 68 posto ispitanika imalo manje od 50 nmol/L D vitamina u krvi što se općenito smanja donjim pragom. Normalne referentne vrijednosti za muškarce i žene su od 50 do 200 nmol/L.

Postoji nekoliko oblika vitamina D, a laboratorijskim testom određuju se D3 i D2 hidroksi forma (25-OH), koja predstavlja bazalni status vitamina D kod ispitanika.

Znanstvenici su od ispitanika tražili i da im odgovore koliko često imaju glavobolju. Ustanovili su da je kod muškaraca s najnižom stopom vitamina D u organizmu rizik od glavobolje i migrene bio dvostruko veći.

Ustanovljeno je i da su od kronične glavobolje ispitanici češće patili u zimskom razdoblju, kada je razina vitamina D u njihovu organizmu bila smanjena zbog rjeđeg izlaganja ultraljubičastim zrakama.

U Finskoj i zemljama sjeverne Europe velik broj stanovnika pati od manjka vitamina D pa im liječnici i nutricionisti preporučuju konzumiranje hrane bogate tim vitaminom - masne ribe: lososa, tune, skuše, pastrve, sardine te mlijeka, narančina soka, žutanjaka, jetrica i margarina.

Rezultati istraživanja objavljeni su na internetskim stranicama časopisa Scientific Reports.

Boris Bukovec
1/12/2017 12:01:14 PM

