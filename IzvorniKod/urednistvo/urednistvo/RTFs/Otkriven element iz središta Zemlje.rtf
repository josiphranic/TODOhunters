Otkriven element iz središta Zemlje



Japanski znanstvenici vjeruju kako su otkrili koji je 'nedostajući' element u Zemljinoj unutarnjoj jezgri. U središtu Zemlje nalazi se jezgra koja se većinom sastoji od željeza i nikla, no i još jedan element koji čini čak 5% mase jezgre.

U novom istraživanju, u kojem su rekonstruirali visoke temperature i pritisak kakvi se nalaze u središtu Zemlje, znanstvenici vjeruju kako su dokazali da je nedostajući element - silicij.

Stručnjaci sa Sveučilišta Tohoku u Sendaiju uvjereni su kako će novo otkriće omogućiti bolje razumijevanje procesa usljed kojih je Zemlja nastala.

U središtu Zemlje nalazi se usijana kruta kugla polumjera oko 1.220 kilometara, temperature oko 5.700 Kelvina. Oko 85% njene mase sastoji se od željeza, a oko 10% od nikla.

- Vjerujemo kako je silicij jedan od najvažnijih elemenata - oko 5% unutarnje jezgre moglo bi se sastojati od silicija rastopljenog u slitine od željeza i nikla, rekao je Eiji Ohtani, voditelj istraživanja.

Ohtani i njegov tim izradili su slitine od željeza i nikla, te ih miješali sa silicijem, a potom su ih podvrgnuli visokom pritisku i temperaturama kakve vladaju u unutarnjoj jezgri, a potom su usporedili rezultate sa seizmičkim podacima dobivenim proučavanjem Zemljine jezgre.

- Ovi složeni eksperimenti su zbilja uzbudljivi, jer nam mogu pružiti uvid kakva je bila unutrašnjost Zemlje ubrzo nakon što je nastala, prije 4,5 milijardi godina, kada se jezgra počela odvajati od kamenitih dijelova Zemlje, rekao je profesor Simon Redfern sa Sveučičišta u Cambridgeu za BBC.


Boris Bukovec
1/12/2017 11:58:25 AM

